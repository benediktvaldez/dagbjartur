---
order: 1
title: Þak heimsins
---

## Þak heimsins – Himalaya

Lagði ég ungur land undir fót  
í leit minni að visku og friði.  
Heilluðu mig bæði himinn og grjót,  
Herrann - og dýr Hans á iði.  
En að mér ei hvarflaði, hvert sem ég gekk,  
í kolugum fötum með snjáðan sekk,  
hvað handan við hafið mín biði.

Því hvert um heim, sem leiðin mín lá,  
um lausnarans fegurð ég orti.  
Uns kom ég að fjöllum sem fæddust svo há  
að færðist um augu mín sorti.  
Ómálga varð ég er undir þeim stóð!  
Ódauðleg vildi ég yrkja þeim ljóð!  
En orð til þess auman mig skorti.

Í auðmjúkri lotningu kraup ég á kné,  
kraftlaus og hokinn í baki.  
Geta svo hæglega grundsprottin vé  
gert lítið úr mannanna kvaki?  
Náttúran sjálf reisti himnunum hof  
sem hljóðlaust kæfir vort fábrotna lof  
hér undir heimsins þaki.

*Ort eftir pöntun, sem hluti af verkefni sem ég hóf fyrir nokkru og nefndi Ljóðgerðarmál. Fleiri kvæði úr því safni má finna á* ***[facebooksíðu verkefnisins](https://www.facebook.com/ljodgerdarmal)***.

*Sögumaður er íslenskur indíafari á 17. öld. Bragarháttur er einhvers konar þríliðaháttur með frjálsum forlið. Innblástur að formi var sóttur í ljóðið Sorg eftir Matthías Jochumsson.*
