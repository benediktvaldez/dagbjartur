---
order: 2
title: Lífið
---

## Lífið

Í brúntintu litrófi lífsins finnst á stökustað gulur og sumsstaðar grænn, en himinn er aldrei blár fyrir alvöru eða rósirnar rauðar. Og við árstíðarskipti má aðeins greina takmarkaðan mun á tónum. Úti gætir náttúran allra regnbogans lita, en í hugum manna er allt of skammt milli gleði og sorgar, hamingju og biturðar. Í huganum er allt svo brúnt.

Út um gluggann sé ég snjóflygsur á stærð við tíkalla svífa niður, líkt og ungbörn í svefnslitrum. Að lokum leggjast þær dúnmjúkt á jörðina og hylja allt sem fyrir verður. Trén og bekkirnir hafa dregið hvíta sængina uppfyrir höfuð og vilja liggja í dvala eins lengi og mögulegt er en átta sig ekki á að allt muni þetta endi taka. Þrír litlir snjótitlingar sitja og reyna að kroppa sér fæðu úr sköflunum. Þeir minna snöggt á öll manns fullorðinsár. Að vinna stanslaust til að halda sér á lífi og gefa sér aldrei tíma til að njóta fegurðarinnar í kring. Hvað ef ég hefði farið í flugnám eða gerst málari. Ég var alltaf snjall að teikna þegar ég var ungur. Hringrás lífsins er hin sama hjá öllum. Við komum í heiminn ringluð og sljó og yfirgefum hann á sama veg. Okkur finnst við læra ótal hluti á þeim árum sem við lifum en sama hvort þau eru mörg eða fá yfirgefum við heiminn jafn grunlaus um tilveruna og þegar við drepum fyrst niður á hann fæti. Ég er snjóflygsan fyrir utan, lifi og leggst síðan til hvílu.

Borðið mitt stendur næstum autt. Það var alltaf fullt af drasli en er núna til marks um breytingar í lífinu. Draslið átti sinn stað og sína stund en er mér merkingarlaust með öllu í dag. Þar sátu myndir í römmum og skissur á víð og dreif, tilfinningar og hugmyndir sem hvoru tveggja fengu að fyrnast. Núna ber borðið mitt mynstraðan dúk og tóman bolla. Og jú, einhverjar myndir. Nýjar myndir sem eru tengdar nýjum tilfinningum en engin mynd fyllir tómarúm einverunnar. Borðið mitt er til marks um breytingarnar í lífinu.

Í skápunum eru föt barnanna minna. Þau ung og salt tilverunnar. Ég hugsa um um framtíð þeirra, sem liggur eins og ófarin leið um ótalinn fjölda vegamóta og krossgatna. Hún hefst á punkti og spinnur greinar tækifæra í allar áttir. Allt er þeim mögulegt. Mitt hlutverk er að leiða þau í gegnum nokkur af fyrstu vegamótunum og gefa þeim síðan lausan tauminn. Þó er hamingja þeirra um alla tíð á mína ábyrgð komin. Lífið breytist fljótt og það er undarlegt hvernig frelsinu sem ég áður hafði hefur verið svift burt ― en börnin eru dásamlegur hlutur til að skipta frelsinu fyrir.

Á rúminu liggur ástin. Hún er ung og rjóð og ég ætti ekki líf án hennar. Augun tindra af lífsgleði. Við erum ferhyrningur í gullinsniði og heimurinn er okkar. Hún ætlar að verða flugfreyja og saman munum við ferðast heimsenda á milli. Mig langar til að sjá Ástralíu og hana langar að sjá Indland. Við getum eytt ári á hvorum stað, eða lífstíð. Ég heyrði einhvern tíman lífinu líkt við vatnsdropa. Það er örsmátt frá ákveðnu sjónarhorni og heill heimur frá öðru. Endalaus tækifæri búa innra með hverju og einu okkar og framtíðin fer einungis eftir því hvernig þú kýst að horfa á hlutina. Ekkert skiptir mig þó meira máli en manneskjan í rúminu mínu. Ég lít snöggt í augun á henni og hún brosir.

Á gólfinu fyrir framan mig er gulur leikfangabíll. Það er ótrúlegt hvað þessi einfaldi hlutur getur veitt mér mikla ánægju. Klukkustundir fara í að aka honum um heim sem er ekki til. Ég leik mér ekki alltaf einn en leyfi mér að vera eigingjarn þegar bíllinn er annars vegar, hann er nefnilega ekki bara bíll. Hann á það líka til að vera bæði skip og flugvél, kafbátur og geimflaug.

Ég tek eitt skref aftur á bak inn í dyragáttina. Nakinn. „Svo þetta er þessi svokallaða veröld?“
