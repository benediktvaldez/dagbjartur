---
order: 1
title: Höndin
---

## Höndin

Minningin er brennd í huga mér. Ég óska engum manni að ganga í gegnum tilfinningarússíbanann sem fylgir því að finna afskorna hönd á miðju Háskólatorgi. Liggjandi undir stól. Hjartað í mér sleppti tveimur slögum og ég rétt náði að komast hjá því að öskra. Gaf í staðinn frá mér hljóð sem líktist kæfðu gelti. Hvernig bregst fólk við þegar það finnur týndar hendur? Átti ég að sækja konurnar á upplýsingaborðinu? Vita þær hvað á að gera við afskorna hönd?

Ég tók höndina upp. Hún var ofurlítið þyngri en ég hélt. Snyrtileg, klipptar neglur og ekkert verulega blóðug. Ég prófaði að lyfta henni og veifa. Hálfri sekúndu síðar áttaði ég mig á því hversu furðulega það lyti út, stakk henni í töskuna og vonaði að enginn hafi séð mig.

Heima lagði ég höndina á eldhúsborðið. Ég hreyfði fingurna á henni og skoðaði lófann. Ætli eigandinn sé enn á lífi? Get ég talist vitorðsmaður ef hann var drepinn? Höndin var myndarleg. Aðeins stærri en mín og líklega sterkari.

Hvernig ætli hún hafi skrifað? Ég veit ekki einu sinni hvort eigandinn var rétthentur eða örvhentur. Skiptir það máli? Ég gæti þó ekki komist að því hvernig hún skrifar með því að prófa hana? Hugsunin festist í kollinum á mér. Ég veit að þetta er klikkað. Ég gat ekki einu sinni verið viss um að hún myndi virka ef ég skipti henni út fyrir mína. En þegar hugmynd hefur einu sinni gert vart við sig er hún komin til að vera.

Þér finnst þetta kannski heimskulegt. Málið er að ég er bæði thinker og doer, bara ekki endilega í þessari röð. Ég sótti tusku og stærsta eldhúshnífinn. Vatt upp á tuskuna og beit í. Stoppaði því ég vissi að ég var að gleyma einhverju. Ég stóð upp og sótti skurðarbretti inn í skáp. Settist svo aftur niður og mundaði hnífinn. Það hlyti að taka einhvern tíma að vinna í gegnum beinið og svona. Gat samt ekki verið of mikið vesen. Fólk er greinilega alltaf að missa hendur.

Þetta var sóðalegt en sælutilfinning var engu lík þegar ég komst loksins í gegn. Ég sótti teip og hófst handa við að festa nýju höndina á mig. Þarf líklega að ganga í langermabolum framvegis til að fela teipið en það er lítil fórn. Nýja höndin er aðeins brúnni en restin af húðinni minni. Ég hafði ekki tekið eftir því áður. Ekki verra.

Ég skellti gömlu höndinni í vaskinn og byrjaði að skrúbba með uppþvottalegi og bursta. Það leið ekki langur tími þangað til ég áttaði mig á kjánaskapnum í mér. Ég hristi hausinn, lagði frá mér uppþvottaburstann og fór inn á bað til að sækja handsápu.

Þegar höndin var orðin hrein vaknaði með mér ennþá stærri spurning. Hvað átti ég að gera við hana? Ég var aftur í sömu stöðu og áður. Með afskorna hönd og ekki minnstu hugmynd um hvert afskornar hendur eiga að fara. Með hægum hreyfingum pakkaði ég höndinni í plastfilmu og stakk henni í töskuna mína. Leiðin lá aftur út í Háskóla.
