---
order: 3
title: Veislan
---

## Veislan

*Efnisgreinar úr smásögu um tímaflakk.*

Allt skelfur. Ég reyni að átta mig á því hvar og hvenær ég er staddur. Sjónin gagnast ekki – allt í móðu og óvenjulegir litir dansa við sjáöldrin. Suð fyrir eyrum. Ég geri tilraun til að standa upp. Annar fóturinn fram fyrir hinn. Ég veit ekki hvaða átt snýr niður fyrr en jörðin kýlir mig skyndilega í andlitið. Best að liggja bara.

Sekúndubroti síðar hrökkva skynfærin aftur í gang og ég reisi mig við. Ég er umkringdur tómum skrifstofubásum. Ljósin eru slökkt og myrkur úti. Ég lít niður og sé að ég hafði legið í polli af eigin ælu. *Djöfulsins rugl.* Ég klæði mig úr bolnum og skima eftir klósetti.
