---
order: 1
title: Ísland-Afganistan
---

# Ísland-Afganistan

Furðuleg kyrrð yfir öllu. Lykt af nýslegnu grasi lá í loftinu, en fljótlega yrði henni skipt út fyrir lykt af blautu grasi og blautu malbiki. Fyrsti dropinn féll á stéttina, splundraðist og skildi eftir sig svartan blett, eins og sprengjugíg. Fleiri sprengjuárásir fylgdu og innan skamms var stéttin öll orðin svört. Látunum linnti þó hvergi. Fingurstórir og kaldir dropar héldu áfram að falla með tilheyrandi óþægindum fyrir þá sem ekki höfðu fundið sér skjól. Adam brá fartölvunni sinni yfir höfuð sér eins og fáviti og tók á sprett. Stuttu síðar steig hann inn í hlýja forstofu, sem fram að því hafði verið skraufaþurr, og lokaði hurðinni á eftir sér. Hann lagði frá sér tölvuna og klæddi sig úr úlpu og skóm áður en hann áttaði sig á mistökum sínum. Meðan hann starði á blautt tækið upplifði hann sjaldgæft augnablik upplýstrar sjálfsvitundar. „Kannski er ég ekkert sérstakur.“ Í sömu mund og hugmyndin kviknaði greip hann ótti um afdrif gagnanna á tölvunni og þar með var augnablikið horfið.
