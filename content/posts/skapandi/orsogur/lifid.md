---
order: 2
title: Lífið
---

## Lífið

Í brúntintu litrófi lífsins finnst á stökustað gulur og sumsstaðar grænn, en himinn er aldrei blár fyrir alvöru eða rósirnar rauðar. Og við árstíðarskipti má aðeins greina takmarkaðan mun á tónum. Úti gætir náttúran allra regnbogans lita, en í hugum manna er allt of skammt milli gleði og sorgar, hamingju og biturðar. Í huganum er allt svo brúnt.

Út um gluggann sé ég snjóflygsur á stærð við tíkalla svífa niður, líkt og ungbörn í svefnslitrum. Brátt leggjast þær niður og hylja allt sem fyrir verður. Trén og bekkirnir hafa dregið hvíta sængina upp fyrir höfuð og vilja liggja í dvala eins lengi og mögulegt er en átta sig ekki á að allt muni þetta endi taka. Þrír smáir snjótitlingar sitja og reyna að kroppa sér fæðu úr sköflunum. Þeir minna snöggt á fullorðinsárin. Þrotlaus vinna til að halda lífi í sér og sínum og gefa sér aldrei tíma til að njóta fegurðarinnar. Hvað ef ég hefði farið í flugnám eða gerst málari. Ég var alltaf snjall að teikna þegar ég var ungur. Hringrás lífsins er hin sama hjá öllum. Við komum í heiminn ringluð og sljó og yfirgefum hann þannig líka. Okkur finnst við læra ótal hluti á þeim árum sem við lifum en sama hvort árin eru mörg eða fá yfirgefum við heiminn jafn grunlaus um tilveruna og þegar við drepum fyrst niður á hann fæti. Ég er snjóflygsan fyrir utan, lifi og leggst síðan til hvílu.

Borðið mitt stendur næstum autt. Það var alltaf fullt af drasli en er núna til marks um breytingar í lífinu. Draslið átti sinn stað og sína stund en skiptir mig litlu máli í dag. Þar sátu myndir í römmum og skissur á víð og dreif, tilfinningar og hugmyndir. Núna ber borðið mitt mynstraðan dúk og tóman bolla. Og jú, einhverjar myndir af minningunum sem ég vil ekki að fyrnist og aldurinn ræni frá mér. Borðið mitt er til marks um breytingarnar í lífinu.

Í skápunum eru barnaföt. Þau eru ung og salt tilveru minnar. Ég hugsa um um framtíð þeirra, sem liggur um ófarna stíga, ótalinn fjölda vegamóta og krossgatna. Mitt hlutverk er að leiða þau nokkrar af fyrstu götunum og stansa síðan til að verða eftir. Þrátt fyrir það er hamingjan þeirra um alla tíð á mína ábyrgð. Lífið breytist fljótt og það er undarlegt hvernig frelsinu sem ég áður hafði hefur verið kippt burt ― en börnin eru dásamlegur hlutur til að skipta frelsinu fyrir.

Á rúminu liggur ástin. Hún er ung og rjóð og ég ætti ekki líf án hennar. Augun tindra af lífsgleði. Við erum ferhyrningur í gullinsniði og heimurinn er okkar. Hún ætlar að verða flugfreyja og saman munum við ferðast heimsenda á milli. Mig langar til að sjá Ástralíu og hana langar að sjá Indland. Við getum eytt ári á hvorum stað, eða lífstíð. Ég heyrði einhvern tímann lífinu líkt við vatnsdropa ― örsmátt frá ákveðnu sjónarhorni og heill heimur frá öðru. Tækifærin eru bókstaflega óteljandi og framtíðin ræðst eingöngu af því hvernig þú kýst að horfa á hlutina. Ekkert skiptir mig þó meira máli en manneskjan í rúminu mínu. Við horfumst í augu og hún brosir.

Á gólfinu fyrir framan mig er gulur leikfangabíll. Það er ótrúlegt hvað þessi einfaldi hlutur getur veitt mér mikla ánægju. Klukkustundir fara í að aka honum um heim sem enginn sér nema ég. Ég leik mér ekki alltaf einn en ég er eigingjarn þegar bíllinn er annars vegar. Hann er nefnilega ekki bara bíll. Hann á það líka til að vera skip eða flugvél eða kafbátur eða geimflaug.

Ég tek eitt skref aftur á bak inn í dyragáttina. Ég er nakinn og rosalega hissa.
