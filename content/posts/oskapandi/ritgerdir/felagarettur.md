---
order: 2
title: Sala og veðsetning
---

Eftirfarandi er brot úr óritrýndri námsritgerð.

## Sala og veðsetning hluta í andstöðu við samþykktir félaga

*Afleiðingar að lögum og réttarstaða aðila*

[...] Þegar forkaupsréttarákvæði samþykkta eru skoðuð má líta til þess að forkaupsréttur telst til óbeinna eignarréttinda og nýtur réttarverndar sem slíkur.[14]  Í *Hrd. 13. desember 2007 (210/2007)*, þar sem reyndi á túlkun forkaupsréttarákvæðis í kaupsamningi um jörð, sagði m.a.: „Forkaupsréttur er íþyngjandi fyrir eiganda þar sem hann setur ákveðnar hömlur á ráðstöfunarrétt eignar. Við skýringu ákvæða er lúta að afmörkun og útfærslu forkaupsréttar verður jafnan að leggja til grundvallar að þau leggi ekki önnur höft á eignarráð eiganda en þau sem ráða má með sæmilegri vissu af samningi með orðskýringu.“ Í *Hrd. 2000, bls. 4306 (285/2000)*, sem reifaður var í síðasta kafla, var m.a. deilt um hvert beina hefði átt tilkynningu um nýtingu forkaupsréttar og taldi Hæstiréttur ekki rétt að lesa meira úr forkaupsréttarákvæðinu en þar stæði berum orðum. Gagnstæð niðurstaða myndi vega mjög að rétti aðila sem hyggðust ráðstafa eign sinni, víðar en einungis á sviði hlutafélagaréttar.

Ljóst er að forkaupsrétthafar njóta ríkrar réttarverndar leiti þeir réttar síns innan eðlilegra tímamarka. *Í Hrd. 2002, bls. 1176 (354/2001)* taldi Hæstiréttur hluthafa ekki geta virkjað forkaupsrétt sinn á þeim grundvelli að ákvörðun hafi verið tekin á ólöglega boðuðum fundi, þegar 10 ár voru liðin frá hinum umdeilda fundi. Er þetta í samræmi við þá kenningu samningaréttar að menn firri sig rétti sínum með tómlæti.[...]

---
[14] Þorgeir Örlygsson: *Kaflar úr eignarétti I*, bls. 30.
