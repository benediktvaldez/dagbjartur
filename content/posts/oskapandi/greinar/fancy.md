---
order: 3
title: Fancy Pants Global
---

## Íslenskir leikjaframleiðendur: Fancy Pants Global

*Birt á scene.is 27. október 2011.*

Árið 2009 tók saman höndum hópur af ungnördum, með sameiginlegan áhuga á hugbúnaðarframleiðslu, og stofnaði Fancy Pants Global. Frá stofnun hefur Fancy Pants Global unnið að margskonar verkefnum. Þeirra fyrst var að útbúa iPhone leik fyrir Maxímús Músíkús, sem er lukkudýr fræðslustarfs sinfóníuhljómsveitarinnar, þar sem notendur geta m.a. spilað á hljóðfæri og púslað.

Þessa stundina eru frumkvöðlarnir hjá Fancy Pants Global að vinna að sínum fyrsta leik sem er þeirra smíði frá grunni, þ.e. allt frá hugmyndavinnu til  endanlegrar vöru. Leikurinn, sem verður fallbyssuleikur *(e. physics-based cannon game)*, byggir á heimi þar sem gráðugar geimverur, sem kallast The Zorblobs, hafa lent á jörðinni. Fancy Pants Global hyggst síðan í framtíðinni byggja fleiri og öðruvísi leiki á sama heimi. Viggó Ingimar Jónasson hjá Fancy Pants Global líkti fyrirætlunum þeirra við það ef framleiðendur Pacman hefðu gert 3. persónuskotleik þar sem Pacman stútaði draugum með haglabyssu.

Samkvæmt Viggó er leikurinn að mörgu leyti tilbúinn og á bara eftir fínpússa hann, negla lausa enda og strá glimmeri yfir. Áætlaður útgáfudagur er í nóvember en er það háð því að ekki komi til neinna stórra skakkafalla. Strákarnir í Fancy Pants Global eru mjög spenntir og vonast til þess að ná ágætis árangri með leiknum. Þeir hafa að auki lagt drög að því að færa sig út á fleiri markaði. Til dæmis hefur Friðrik Þór Jóhannsson unnið svo mikla tónlist fyrir leikinn að hana væri hægt að gefa út á netinu eina og sér.

Oft helst í hendur að vera í sprotarekstri og að vera blankur. Fancy Pants Global þarf að vanda sig við markaðssetningu án þess að eyða í hana fjármunum sem ekki eru til staðar. Þess vegna þurfa þeir að treysta á svokallað *viral marketing*, sem meðal annars felst í því að vekja á sér athygli með sniðugum myndböndum sem fólk dreifir sín á milli á netinu. Samkvæmt Viggó eru þeir stór hópur af nördum sem þurfi að finna leiðir til að höfða til annarra nörda.

Scene.is óskar Fancy Pants Global velgengni í sínum störfum og mun færa fréttir af þeim þegar nær dregur útgáfu leiksins.
