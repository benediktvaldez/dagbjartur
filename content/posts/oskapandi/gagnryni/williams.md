---
order: 5
title: Tónleikar - Kvikmyndatónlist John Williams
---

## Sinfóníuhljómsveit Íslands leikur kvikmyndatónlist John Williams
### Stjórnandi: Michael Krajewski

***23. október 2009***

[...] Af þeim kvikmyndatónskáldum sem ég lít mest upp til trónir John Williams á toppnum. Með margar stærstu kvikmyndir sögunnar í hnappagatinu hefur hann skipað sér sess sem eitt virtasta tónskáld samtímans. Til að kynna Williams í örfáum orðum þá fæddist hann í febrúar 1932, hóf nám við Juilliard árið 1955 og var farinn að semja tónlist fyrir sjónvarpsþætti áður en 6. áratugurinn var liðinn. Á ferli sínum hefur hann hlotið fleiri Óskarstilnefningar en nokkur annar lifandi maður og ættu flestir vesturlandabúar að geta raulað með sér allavega eitt af alkunnum stefum hans. Tónleikarnir voru einhver best sótti viðburður sinfóníunnar frá upphafi en hljómsveitinni tókst að fylla aðalsalinn í Háskólabíó tvisvar (og fengu þó færri sæti en vildu).

Til að gefa óljósa mynd af umfangi verka Williams þá er tónlistin úr Stjörnustríðsmyndunum einum yfir 14 klukkustundir í flutningi.[...]

Krajewski er öruggur stjórnandi og mátti sjá að hann naut þess að taka þátt í verkefninu, þrátt fyrir að hafa verið ráðinn til þess með stuttum fyrirvara.[...]

Næst flutti sinfónían stef Hedwigs úr Harry Potter. Stefið er leitmotif, sem fylgir uglunni Hedwig í hvert sinn sem hún kemur fyrir, og má heyra í einhverri útgáfu í öllum Harry Potter myndunum. Eitt af megineinkennum lagsins er seiðandi selestustef ofan í fagran flautuleik. Við val á hljóðfærum fyrir lagið horfði Willams til kollega síns og stórskáldsins Tchaikovskys, en Tchaikovsky var meðal fyrstu manna til að notfæra sér dáleiðandi hljóm selestunnar í barnaævintýrinu um hnotubrjótinn. Flutningur sinfóníunnar var sannfærandi og fumlaus, sem er meira en að segja það því verkið er ekki einfalt.

Við flutning á aðalstefi kvikmyndarinnar Listi Schindlers steig Sigrún Eðvaldsdóttir á stokk og lék einleik á fiðlu. Sigrún lék af slíkri innlifun að salurinn allur tók að klökkna. Myndin fjallar um Þjóðverja sem bjargaði fjölda gyðinga í seinni heimsstyrjöldinni og leyfði Williams áhrifum gyðingatónlistar að skína í gegn í verkum myndarinnar.[...]
