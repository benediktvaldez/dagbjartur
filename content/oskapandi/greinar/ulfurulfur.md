---
order: 2
title: Úlfur Úlfur
---

## Úlfur Úlfur

Hliðarproject tveggja meðlima Bróður Svartúlfs og trendhljómsveit sumarsins, Úlfur Úlfur, hefur sent frá sér sitt fyrsta myndband. Það er óhætt að segja að þessa dags hefur verið beðið með eftirvæntingu og er kominn tími á að fara í saumana á bæði laginu og myndbandinu.

Tveimur dögum áður en myndbandið kom út var teaser settur á Youtube. Undir stefinu úr Inception sýndi hann okkur klippur af Arnari og Helga standandi í kirkjugarði og orðin ‘Úlfur Úlfur‘,‘ Lúpus Lúpus‘ og ‘Væntanlegt‘. Rökrétt ályktun: Við vorum að fara að fá kvikmyndastórvirki um matroskadrauma og átuberkla.

Stóðust væntingarnar? Engan veginn.

Hvað kom í staðinn? Mögulega besta lag sumarsins og myndband fyllilega í stíl.

Þegar myndbandið var loksins birt kom í ljós að við höfðum ekki verið að hlusta á Inception stefið í teasernum heldur upphafsstefið á laginu Lupus Lupus. Það vekur athygli að orðið Lupus kemur hvergi fram í laginu en Úlfur Úlfur gerir það ítrekað, sem fær mann til að gruna að lagið hafi átt að vera samnefnt hljómsveitinni þangað til að Berndsen og Bubbi stungu öðru lagi með því nafni á topplista útvarpsrásanna. Í kjölfarið er eiginlega óhjákvæmilegt að Úlfur Úlfur gefi út lag sem heitir Berndsen og Bubbi.

En aftur að myndbandinu. Það hefst og við fáum að sjá meðlimi hljómsveitarinnar flytja lagið sitt í Hólavallakirkjugarði, sem einnig er þekktur sem hræðilegasti fokkíng staður á jarðríki. Engu er upp á töku eða vinnslu myndbandsins að kvarta en það má deila um hvort að hugmyndavinnu hafi verið ábótavant við gerð þess. Maður veltir því allavega fyrir sér þegar maður hlustar á lag þar sem concept og texti bíður upp á mun meira en strípaðar hreyfimyndir af flytjendunum á stökum tökustað.

Óháð slíkum pælingum er myndbandið frábært og lagið fyrsta flokks. Meðlimir Úlfur Úlfur (Úlfs Úlfs?) koma manni á óvart með hverju einasta lagi og hafa ekki ennþá valdið vonbrigðum.  Án þess að fjölyrða frekar hvet ég þig til að hlusta hér fyrir neðan.
