---
order: 4
title: Iron Man vs. Thor vs. Captain America
---

## Iron Man vs. Thor vs. Captain America

Ég þekki engan mann sem ekki hefur eytt tugum vökustunda í að velta fyrir sér hvert eftirfarandi sé mest ososm: Að eiga fljúgandi vélbúning með geislabyssum, vera þrumuguð eða nota ofurstera og fá skotheldan skjöld. Hinar þrjár ofurhetjur sem um ræðir slást sömu megin við línuna og því er ómögulegt að etja þeim af fullum krafti saman. Þar sem þeim verður ekki att saman er engin leið til að skera úr um hver hafi mesta yfirburði yfir hinar – þangað til núna.
Vammleysi
Í fyrstu má ætla að Iron Man sé varnarlausastur þeirra allra. Ef Tony Stark fer úr búningnum til að brynna áfengis- og kvennþorsta sínum er hann jafn aumur og hver annar maður með gangráð auk þess sem þekkt er að rafsegulhögg geta sett allan hans búnað úr skorðum.
Þrátt fyrir að búningslaus sé Iron Man auðveld bráð vorum við fyrir 4 árum vakin við það að þótt Captain America sé yfirburðarmanneskja á öllum sviðum þá er hann engu að síður mannlegur. Hann getur til að mynda ekki ekki varist (eða lifað af) [byssuskot í bakið (link: http://today.msnbc.msn.com/id/17499797/ns/today-entertainment/t/death-america-comic-book-hero-killed/#.ToPXVahqCSo)]. Stark er þá allavega skotheldur á meðan hann er Iron Man.
Samkvæmt Cracked var veikleiki Thors í upphafi sá að hann mátti ekki vera skilinn frá Mjölni í meira en 60 sek. í senn án þess að missa allan kraft sinn. Þar sem sá veikleiki hefur verið máður út úr sögunum í dag má segja að þrumuguðinn sé með öllu laus við mannlega veikleika.
Vammleysi
Iron Man: 0,5
Thor: 1
Captain America: 0
Hæfileikar
Captain America er sterkur og getur hlaupið hratt en hann flýgur ekki og verður því, sama hvað, að teljast skör fyrir neðan hina tvo í awesomeleika. Hans stærstu kostir eru ofurmannleg viðbrögð, ónæmi fyrir eitri og vingjarnleg skapgerð, en hið síðastnefnda er sérstaklega áhrifaríkt þegar kemur að kvenkyns ofurskúrkum, á milli þrítugs og fertugs, í makaleit.
Iron Man getur flogið. Hann hefur fjölda vopna sem eru í stöðugri þróun hjá honum og í sumum sögum er hann orðinn að almennilegum cyborg sem geymir búninginn, að hluta eða heild, í líkamanum sínum og kallar hann fram með huganum. Var ég búinn að nefna að hann getur flogið?
Thor er líka fær um að fljúga en lætur þar ekki staðar numið. Thor er sterkastur af öllum guðunum, og þar af leiðandi sterkari en nokkur ofurhetja, hann hefur eilíft líf svo lengi sem hann borðar epli Iðunnar, hann getur stjórnað veðrinu og hann hefur mörgþúsund ára reynslu af bardögum. Hann getur ekki skotið geisla úr augunum en hann myndi líklega taka Superman í beran. Þess vegna er tæplega hægt að færa rök fyrir því að hinir tveir eigi séns í Thor þegar kemur að ofurkröftum.
Hæfileikar
Iron Man: 1
Thor: 3
Captain America: 0,5
Kúlstig
Hérna kemur að erfiða partinum því kúlstig eru eingöngu gefin fyrir útlit og atferli. Thor ætti til dæmis að fá skrilljón mínusstig fyrir næst asnalegasta klæðnað í sögu grafískra bókmennta, á eftir Robin. Ég mun þó gæta meðalhófs í stigagjöf.
Captain America hefur lítið sem ekkert breyst, enda var búningurinn hans klassík frá upphafi. Gerð hafa verið nokkur frávik í gegnum tíðina, í mismunandi heimum, en sá sem birtist í myndinni er ótrúlega líkur hinum upprunalega – og það er af því að hann virkar. Klæddu mann í bandaríska fánann, færðu honum skjöld og hann verður táknmynd föðurlandsástar Kanans.
Iron Man er, hands down, einhver nettasta ofurhetja allra tíma.Tony Stark er rokkstjarna í bæði viðskiptum og vísindum og leyfir sér að haga sér eftir því. Hann byggir vélbúning með tækni sem stingur af bestu orrustuþotur Bandaríkjanna og gæti ráðið niðurlögum hvaða heimsveldis sem er á augabragði. Til hvers notar hann tækið? Hann notar það a) sem heimavarnarher fyrir Bandaríkin og b) til að gera sjálfan sig að enn meiri rokkstjörnu en hann var fyrir.
Thor er varla þess virði að eyða í hann orðum. Risastór rauð skikkja, óútskýrðar stálskífur á bringunni og hjálmur með vængjum sem eru svo stórir að Hermes hefði skammast sín. Til allrar hamingju notaði hann hjálminn ekki nema örsjaldan í myndinni. Jú, það er rétt að Captain America er líka með vængi á hausnum en þeir eru þá allavega nægilega nettir til að maður sé fær um að draga athyglina annað.
Kúlstig
Iron Man: 2
Thor: -2
Captain America: 1
Myndirnar
Myndirnar hafa allar sín þemu. Captain America sýnir lítilmagnann verðlaunaðan fyrir það sem hann hefur að bjóða og verða ofan á. Thor er þroskasaga persónu sem lærir að sýna auðmýkt. Iron Man er ríkur maður að spreða peningunum sínum í vitleysu. Þær eru allar fagmannlega unnar og fullar afþreyingargildis. Iron Man hefur það fram yfir hina tvo að um hann hafa verið gerðar tvær myndir, sú fyrri fáránlega nett og hin síðari síðri en Thor og Captain America: The First Avenger.
Þar sem meðalgæði myndanna eru á svipuðu róli er ekkert hægt í stöðunni annað en að skera úr um þennan lið með því að dæma þær á kynþokka aðalkvenpersónanna. Þar hefur Iron Man aftur smávægilegt forskot því aðalfljóðin eru tvö, Gwyneth Paltrow og Scarlett Johansson. Á móti kemur að Thor skartar Natalie Portman, sem er eina konan í Hollywood sem púllar að vera heit með strákakoll. Snótin úr Captain America náði að rokka seinni heimstyrjaldar lúkkið en á öðrum myndum nær hún ekki að heilla mig (ég er líka strax búinn að gleyma hvað hún heitir).
Miðað við þetta er stóra spurningin sem við þurfum að glíma við hvort Gwyneth Paltrow og Scarlett Johansson samanlagðar standist Natalie Portman snúning í kynþokka. Gwyneth Paltrow verður fertug á næsta ári, sem er stór mínus, og Scarlett Johansson er með ofurlítið of stórt höfuð. Á meðan er Natalie Portman epitóm hinnar fullkomnu konu og lék í lesbísku ástaratriði í Black Swan. Þetta er því ekki jafn mikil keppni og kannski virtist í fyrstu.
Við nánari athugun ber sprundið úr Captain America stærri barm en nokkur hinna og fær sú mynd algjörlega aukastig fyrir það.
Myndirnar
Iron Man: 1,5
Thor: 2
Captain America: 1,5
Niðurstaða
Miðað við hæfileika og vammleysi Thors mætti gera ráð fyrir að hann hefði afgerandi yfirhönd í þessum samanburði. Þó með teknu tilliti til allra þátta virðist sem Iron Man sé osomasta ofurhetja The Avengers.
Niðurstaða:
Iron Man: 5
Thor: 4
Captain America: 3
