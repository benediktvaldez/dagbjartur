---
order: 4
title: Iron Man vs. Thor vs. Captain America
---

## Iron Man vs. Thor vs. Captain America

*Birt á scene.is 30. september 2011.*

Ég þekki engan mann sem hefur ekki eytt tugum vökustunda í að velta fyrir sér hvert eftirfarandi sé mest awesome: Að a) eiga fljúgandi vélbúning með byssum, b) vera þrumuguð eða c) nota ofurstera og fá skotheldan skjöld. Þær þrjár ofurhetjur sem um ræðir hafa hingað til slegist sömu megin við línuna í kvikmyndaheimi Marvels og því höfum við ekki séð þeim att saman af fullum krafti. Hafið þó engar áhyggjur því við munum núna skera úr um hver þeirra hafi mesta yfirburði yfir hinar.

**Vammleysi**

Í fyrstu má ætla að Iron Man sé varnarlausastur þeirra allra. Ef Tony Stark fer úr búningnum til að brynna áfengis- og kvennþorsta sínum er hann jafn aumur og hver annar maður með gangráð, auk þess sem þekkt er að rafsegulhögg geta sett allan hans búnað úr skorðum.

Þrátt fyrir að búningslaus sé Iron Man auðveld bráð voru lesendur myndasagnanna vaktir við það fyrir 4 árum hve mannlegur Captain America er. Hann getur til að mynda ekki varist, eða lifað af, **[byssuskot í bakið](http://today.msnbc.msn.com/id/17499797/ns/today-entertainment/t/death-america-comic-book-hero-killed/#.ToPXVahqCSo)**. Stark er þá allavega skotheldur á meðan hann er Iron Man.

Samkvæmt Cracked var veikleiki Thors í upphafi sá að hann mátti ekki vera skilinn frá Mjölni í meira en 60 sek. í senn án þess að missa allan kraft sinn. Þar sem sá veikleiki hefur verið máður út úr myndasögunum og hefur ekki komið fram í kvikyndunum. Má því segja að þrumuguðinn sé með öllu laus við mannlega veikleika.

*Vammleysi  
Iron Man: 0,5  
Thor: 1  
Captain America: 0*

**Hæfileikar**

Captain America er sterkur og getur hlaupið hratt en hann flýgur ekki og verður því, sama hvað, að teljast skör fyrir neðan hina tvo í hæfni. Hans stærstu kostir eru ofurmannleg viðbrögð, ónæmi fyrir eitri og vingjarnleg skapgerð, en hið síðastnefnda er sérstaklega áhrifaríkt þegar kemur að kvenkyns ofurskúrkum, á milli þrítugs og fertugs, í makaleit.

Iron Man getur flogið. Hann hefur fjölda vopna sem eru í stöðugri þróun hjá honum og í sumum sögum er hann orðinn að almennilegum cyborg sem geymir búninginn, að hluta eða heild, í líkamanum sínum og kallar hann fram með huganum. Var ég búinn að nefna að hann getur flogið?

Thor er líka fær um að fljúga en lætur þar ekki staðar numið. Thor er sterkastur af öllum guðunum, og þar af leiðandi sterkari en nokkur ofurhetja, hann hefur eilíft líf svo lengi sem hann borðar epli Iðunnar, hann getur stjórnað veðrinu og hann hefur mörgþúsund ára reynslu af bardögum. Hann getur ekki skotið geisla úr augunum en hann myndi líklega taka Superman í beran þrátt fyrir það. Af þessum ástæðum er tæplega hægt að færa rök fyrir því að hinir tveir eigi séns í Thor þegar kemur að ofurkröftum.

*Hæfileikar  
Iron Man: 1  
Thor: 3  
Captain America: 0,5*

**Kúlstig**

Hérna kemur að erfiða partinum því kúlstig eru eingöngu gefin fyrir útlit og atferli. Thor ætti til dæmis að fá skrilljón mínusstig fyrir næstasnalegasta klæðnað í sögu grafískra bókmennta (á eftir Robin). Ég mun þó gæta meðalhófs í stigagjöf.

Captain America hefur lítið sem ekkert breyst, enda var búningurinn hans klassík frá upphafi. Gerð hafa verið nokkur frávik í gegnum tíðina, í mismunandi heimum, en sá sem birtist í myndinni er ótrúlega líkur hinum upprunalega – sennilega af því að hann virkar. Klæddu mann í bandaríska fánann, færðu honum skjöld og hann verður táknmynd alls sem er gott í heiminum.

Iron Man er, hands down, einhver nettasta ofurhetja allra tíma.Tony Stark er rokkstjarna í bæði viðskiptum og vísindum og leyfir sér að haga sér eftir því. Hann byggir vélbúning með tækni sem stingur af bestu orrustuþotur Bandaríkjanna og gæti ráðið niðurlögum hvaða heimsveldis sem er á augabragði. Til hvers notar hann tækið? Hann notar það a) sem heimavarnarher fyrir Bandaríkin og b) til að gera sjálfan sig að enn meiri rokkstjörnu en hann var fyrir.

Thor er varla þess virði að eyða í hann orðum. Risastór rauð skikkja, óútskýrðar stálskífur á bringunni og hjálmur með vængjum sem eru svo stórir að Hermes hefði skammast sín. Til allrar hamingju notaði hann hjálminn ekki nema örsjaldan í myndinni. Captain America er líka með vængi á hausnum en þeir eru nógu nettir til að maður geti leitt hugann að öðru.

*Kúlstig  
Iron Man: 2  
Thor: -2  
Captain America: 1*

**Myndirnar**

Myndirnar hafa hver sitt þema. Captain America sýnir lítilmagnann verðlaunaðan fyrir það sem hann hefur fram að færa og verða ofan á. Thor er þroskasaga persónu sem lærir að sýna auðmýkt. Iron Man er ríkur maður að spreða peningunum sínum í vitleysu. Þær eru allar fagmannlega unnar og fullar afþreyingargildis. Iron Man hefur það fram yfir hina tvo að um hann hafa verið gerðar tvær myndir, sú fyrri fáránlega nett og hin síðari síðri en Thor og Captain America: The First Avenger.

Þar sem meðalgæði myndanna eru á svipuðu róli er ekkert hægt í stöðunni annað en að skera úr um þennan lið með því að dæma þær á kynþokka aðalkvenpersónanna. Þar hefur Iron Man aftur smávægilegt forskot því aðalfljóðin eru tvö, Gwyneth Paltrow og Scarlett Johansson. Á móti kemur að Thor skartar Natalie Portman, sem á ennþá eftir að svara bónorðinu sem ég póstlagði um daginn. Snótin úr Captain America náði að rokka seinni heimstyrjaldar lúkkið en á öðrum myndum nær hún ekki að heilla mig (ég er líka strax búinn að gleyma hvað hún heitir).

Miðað við þetta er stóra spurningin sem við þurfum að glíma við hvort Gwyneth Paltrow og Scarlett Johansson samanlagðar standist Natalie Portman snúning í kynþokka. Gwyneth Paltrow verður fertug á næsta ári (stór mínus að vera gamall) og Scarlett Johansson er ekki mín tíma. Á meðan er Natalie Portman epitóm hinnar fullkomnu konu og hefur átt leiksigur í hverju einasta hlutverki sem hún hefur tekið sér fyrir hendur. Þetta er því ekki jafn mikil keppni og kannski virtist í fyrstu.

Við nánari athugun er fljóðið úr Captain America ekki jafn óáhugaverð og mér sýndist fyrst. Aukastig fyrir það.

*Myndirnar  
Iron Man: 1,5  
Thor: 2  
Captain America: 1,5*

**Niðurstaða**

Miðað við hæfileika og vammleysi Thors mætti gera ráð fyrir að hann hefði afgerandi yfirhönd í þessum samanburði. Þó með teknu tilliti til allra þátta virðist sem Iron Man sé osomasta ofurhetja The Avengers. Sannast þar hið gamalreynda að peningar eru besti ofurkraftur í heimi.

*Niðurstaða:  
Iron Man: 5  
Thor: 4  
Captain America: 3*
