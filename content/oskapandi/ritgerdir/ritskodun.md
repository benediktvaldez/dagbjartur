---
order: 1
title: Mörk ritskoðunar
---

Eftirfarandi er brot úr óritrýndri námsritgerð.

## Mörk ritskoðunar

*Kunna nýleg dæmi um afskipti handhafa ríkisvaldsins af fjölmiðlum að teljast ritskoðun skv. íslenskum rétti?*

**1 Inngangur**  
Saga fréttamiðla er eldri en saga prentsins og sennilega eldri en saga ritmáls (þótt hið síðarnefnda sé erfitt að sanna í ljósi bersýnilegs skorts á heimildum). Ein fyrsta skráða notkun skipulagðra fréttamiðla er frá tímum Forn-Egypta, þar sem faróar notuðu boðbera til að dreifa upplýsingum um tilskipanir sínar til embættismanna.[1]  Lengst af voru skipulagðir fréttamiðlar einmitt reknir af valdhöfum og nýttir til að koma á framfæri upplýsingum um reglur og markmið valdhafanna. Með tilkomu prenttækninnar og aukins læsis meðal almennings breyttist hlutverk fréttamiðla og má ætla að þeir hafi m.a átt stóran þátt í dreifingu þeirrar hugmyndafræði er kom af stað frönsku byltingunni undir lok 18. aldar.[2]  Því er fyrirséð að í miðlun upplýsinga geti falist talsvert vald og hefur fjölmiðlun af þeirri ástæðu gjarnan verið nefnd *fjórða valdið* (e. the fourth estate, n. den fjerde statsmakt), til viðbótar við hina þrjá almennu anga ríkisvaldsins.[3]

Í dag er prentfrelsið fellt undir vernd tjáningarfrelsis, sem (af augljósum ástæðum) er talið veita víðtækari vernd en hið fyrrnefnda. Má í því samhengi m.a. benda á orðalagsbreytingu prentfrelsisákvæðis stjórnarskrár lýðveldisins Íslands, nr. 33/1944,[4]  sem gerð var með stjórnarskipunarlögum nr. 97/1995.

[...]

**3.3 Tilraunir valdhafa til að hafa áhrif á tekjur fjölmiðla**  
Við febrúarlok 2014 hugnaðist formanni fjárlaganefndar Alþingis ekki umfjöllun um sig, sem birt var á vefsíðu Kvennablaðsins, og hvatti í kjölfarið tiltekinn rekstraraðila til að hætta að auglýsa á vefsíðunni. Hvatninguna setti formaðurinn fram á samfélagssíðunni facebook.com. Miklar umræður spunnust um réttmæti ummæla formannsins og strax daginn eftir samþykkti stjórn Blaðamannafélags Íslands ályktun þar sem fordæmdar voru allar tilraunir til að vega að skoðana- og tjáningarfrelsi í landinu. Í ályktuninni sagði m.a.: „Það verður ekki þolað að fólk í valdastöðum reyni að beita áhrifum sínum til þess að vega að tilverugrundvelli fjölmiðla vegna þess hlutverks þeirra að birta skoðanir.“[16]

Alþingismenn eiga sama rétt til að tjá skoðanir sínar og aðrir borgarar (og enn ríkari rétt vegna þess sem sagt er á þingi, sbr. 2. mgr. 49. gr. stjskr.). Þrátt fyrir að ummæli formanns fjárlaganefndar teljist í besta falli furðuleg og jafnvel ámælisverð, verður ekki séð að þau feli í sér ritskoðun í skilningi 2. mgr. 73. gr. stjskr.

Í *MDE Ungvári og Irodalom kft. gegn Ungverjaland, 3. desember 2013 (64520/10)* leituðu höfundur greinar og útgefandi blaðs réttar síns eftir að hafa verið sektaðir fyrir birtingu hennar. Í niðurstöðu MDE kom m.a. fram að hagnaðarsjónarmið liggi oft að baki útgáfu fjölmiðla og of ströng ábyrgðarlöggjöf geti því haft áhrif á ritstjórnarstefnu þeirra og hamlað „varðhundahlutverki“ þeirra. Því væri mikilvægt að ábyrgðarreglur ýttu ekki undir innri ritskoðun ritstjórnar.

Þrátt fyrir að ekki sé hægt að heimfæra ummæli formanns fjárlaganefndar með beinum hætti undir þetta fordæmi mannréttindadómstólsins er það til marks um mikilvægi fjármögnunar fyrir fjölmiðla og varpar ljósi á það bylmingshögg sem handhafar ríkisvalds geta veitt litlum fjölmiðlum með ummælum sem þessum.


---
[1] James Henry Breasted: *A History of Egypt*, bls. 243.  
[2] Jean-Noël Jeanneney: *Une histoire des médias*, bls. 60-63.  
[3] Til dæmis skilar leitarvélin Google nálægt 6000 niðurstöðum þegar leitað er að hugtakinu á íslensku. Sjá slóð í heimildaskrá.  
[4] Framv. rituð sem stjórnarskrá eða stjskr.  
[16] „Fordæmir tilraunir til að vega að tjáningarfrelsi“, www.press.is.
