---
order: 4
title: Ótilhlýðilegir hagsmunir
---

Eftirfarandi er brot úr óritrýndri námsritgerð.

## Ótilhlýðilegir hagsmunir í skilningi 95. gr. laga nr. 2/1995 um hlutafélög

[...] Ótilhlýðileiki er hvergi skilgreindur í lögum en þó víða notaður. Má þar, auk þeirra tilvika sem þegar hafa verið nefnd, vísa í almenna riftunarreglu 141. gr. laga um gjaldþrotaskipti o.fl., nr. 21/1991. Í veforðabók Snöru er lýsingarorðið *ótilhlýðilegur* skilgreint sem „ekki til þess fallinn, tilheyrir ekki, óhæfilegur“.[22]  Ekki fæst séð að þessar skilgreiningar falli vel að þeim skilningi sem lagður er í orðið í lögum. Nær væri að telja ótilhlýðileika bæði hlutlægan og huglægan mælikvarða á réttlætanleika ákvörðunar. Hér er því um að ræða vísireglu sem er til þess fallin að breytast í samræmi við ríkjandi hugmyndir um vald hluthafa. Líta má til tilgangs ákvæðisins og kanna í sambandi við það hvaða ákvarðanir hafi verið óeðlilegt að taka á þeim tímapunkti og við þær aðstæður sem um ræðir. Hlýtur þar að hafa vægi athugun á því hvort líkur séu á að hagsmunirnir sem um ræðir skekki vægi hluthafa til áhrifa eða veiti fjárhagsleg fríðindi, sem telja má ósamrýmanleg inntaki hlutafélagalaganna í heild, en önnur ákvæði taka þó ekki til.[...]

Til frekari skýringar má líta til niðurstöðu máls í *Hrd. 1999, bls. 4523 (226/1999)*. Þar hafði í sameignar- og eignaskiptasamningi frá 1978, sem húseigendur að Hafnargötu 20 gerðu sín á milli, verið vísað til hlutafélagalaga varðandi ákvarðanatöku. Árið 1996 ákvað húsfélagsfundur breytingar á húsinu og taldi einn eigenda þær breytingar meðal annars til þess fallnar að rýra verðmæti fasteignar sinnar. Í niðurstöðu sinni féllst Hæstiréttur ekki á að ákvarðanir húsfélagsfundarins hefðu verið til þess fallnar að afla ákveðnum eigendum hússins ótilhlýðilegra hagsmuna á kostnað stefnanda. Við mat á því hvort um ótilhlýðilega hagsmuni hafi verið að ræða virðist Hæstiréttur fyrst og fremst hafa litið til þess hvort ákvörðunin stæðist formkröfur og hvort auknar skyldur myndu leggjast á stefnanda í kjölfar breytinganna. Hæstiréttur vísaði ekki til orsakasambands og ættu breytingarnar á 95. gr. frá 2010 því sennilega hafa lítil eða engin áhrif á fordæmisgildi dómsins.

Í fræðiskrifum hefur stundum verið vísað til ótilhlýðilegra ákvarðana í stað ákvarðana sem afla ótilhlýðilegra hagsmuna. Þrátt fyrir að færa megi rök fyrir því að ekki sé um ranga fullyrðingu að ræða verður hún að teljast ónákvæm að nokkru marki. Í ýmsum tilvikum mætti telja ákvarðanir hluthafafunda ótilhlýðilegar þrátt fyrir að þær afli hvorki hagsmuna né skerði þá. Má þar sem dæmi nefna að hluthafafundur samþykkti breytingu á félagssamþykkt þess efnis að enginn hluthafi hefði framvegis atkvæðisrétt nema vera í svörtum sokkum (eða hawaii-skyrtu). Einhverjum kynni að finnast slík ákvörð ótilhlýðileg með öllu en ekki fæst séð að hún hefði áhrif á hagsmuni hluthafa og félli því utan ákvæðis laganna.

---
[22] http://www.snara.is
