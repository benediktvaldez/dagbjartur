---
order: 3
title: Markmið í samkeppnisrétti
---

Eftirfarandi er brot úr óritrýndri námsritgerð.

## Hugtökin „hafa að markmiði“ og „af þeim leiðir“ í 10. gr. samkeppnislaga nr. 44/2005

Líkt og nefnt var í inngangi er fullframningarstig ákvæðisins fært fram, sem þýðir að ekki er þörf á að sýna fram á raunveruleg skaðleg áhrif samnings til að hann teljist brjóta gegn ákvæðinu. Hugtakið „af þeim leiðir“ er að því leyti gagnstætt markmiðsáskilnaðinum. Það gerir kröfu um tilteknar afleiðingar, óháð því hvort þær séu í samræmi við tilgang samningsins. Í almennum hegningarlögum nr. 19/1940 telst verknaður ekki varða refsingu nema hann sé unninn af ásetningi eða gáleysi og ennfremur teljast gáleysisbrot einungis refsiverð sé sérstök heimild fyrir því í lögum, sbr. 18. gr. laganna. Enga slíka kröfu er að finna í skl. en ganga má þó út frá því að eitthvað stig ásetnings sé ávallt til staðar. Þ.e. aðilar hljóta í öllum tilvikum að hafa að minnsta kosti ásetning til að ganga til þeirra samninga, samþykkta eða framkvæma þær samstilltu aðgerðir, sem teljast brjóta gegn 10. gr. skl., þrátt fyrir að mismunandi ásetningur sé til staðar gagnvart afleiðingum samnings.

Skýringu á hugtökunum er ekki að finna í greinargerð með frumvarpi því er varð að lögum nr. 107/2000. Þar sem ákvæðið er byggt á 101. gr. SSE má þó líta til skýringa í leiðbeiningum framkvæmdastjórnar Evrópusambandsins um beitingu hennar. Þar segir meðal annars að við mat á markmiði samnings þurfi, út frá efni hans, að meta tilætluð áhrif og lagalegar og hagfræðilegar forsendur. Ásetningur um slíkt markmið er ekki skilyrði fyrir beitingu reglunnar en þó er heimilt er að líta til þess hvort hann sé til staðar. Í dæmaskyni er nefnt að skipti upplýsinga sem varða fyrirætlanir um verð eða innkaup ættu að teljast samkeppnishamlandi. Við mat á því hvort láréttur samningur milli fyrirtækja leiði af sér samkeppnishömlur í skilningi ákvæðisins þarf ennfremur að bera saman lagalega og hagfræðilega stöðu fyrir gerð samningsins annars vegar og eftir hana hins vegar.^15  Í þessu ljósi kann sönnun að vera torveldari við mat á afleiðingum en markmiði.

---
^15 Communication from the Commission: Guidelines on the applicability of Article 101 of the Treaty on the Functioning of the European Union to horizontal co-operation agreements (2011/C 11/01).
