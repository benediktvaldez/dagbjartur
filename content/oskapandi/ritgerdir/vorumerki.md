---
order: 5
title: Vörumerki
---

Eftirfarandi er brot úr óritrýndri námsritgerð. Meðhöfundur Arnar Þór Pétursson.

## 3. tl. 1. mgr. 14. gr. laga nr. 45/1997 um vörumerki

*Beiting að íslenskum rétti og álitamál sem snúa að vernd tjáningarfrelsisins*

[...] Í greinargerð með frumvarpi því er varð að vml. eru vörumerki sem líkjast lögreglumerkinu eða merki annars yfirvalds tekin sem dæmi um vörumerki sem kunna að brjóta gegn allsherjarreglu.[23]  Í ljósi þess að upptalningin í greinargerð er í dæmaskyni er ekki um tæmandi talningu að ræða. Í vörumerkjaumsókn nr. 2539/2011, HELLS ANGELS MC ICELAND (orð- og myndmerki), sóttu samtökin Hells Angels um að orð- og myndmerkið HELLS ANGELS MC ICELAND yrði skráð í vörumerkjaskrá Einkaleyfastofu. Þeirri umsókn hafnaði Einkaleyfastofa grundvelli þess að vörumerkið teldist andstætt allsherjarreglu, sbr. 3. tl. 1. mgr. 14. gr. vml. Einkaleyfastofa vísaði til fjölda heimilda við túlkun sína á hugtakinu allsherjarregla virðist stofnunin hafa leitast við að halda túlkuninni hlutlægri. Fyrst leit Einkaleyfastofa til skrifa fræðimannsins Jóns L. Arnalds um 3. tl. 1. mgr. 14. gr. vml. Benti hann á að undir ákvæðið gæti fallið ef merki væri til þess fallið að valda andúð vegna „stjórnmálalegra, trúarlegra eða siðferðislegra sjónarmiða“. Næst var í ákvörðuninni athugað hvernig hugtakið er skilgreint í íslenskri orðabók á vefbókasafninu Snörunni en þar segir „það að haldið sé uppi lögum og reglu í samfélaginu eftir því sem nauðsynlegt verður að teljast.“ Þá leit Einkaleyfastofa til þess að í máli *Héraðsdóms Reykjavíkur nr. E-6159/2010 frá 22. desember 2011* hafi ríkislögreglustjóri lagt fram gögn sem veittu rökstuddan grun um að samtökin stunduðu skipulagða glæpastarfsemi, auk þess sem litið var til skýrslu embættis ríkislögreglustjóra frá mars 2010, þar sem tekið var fram að Hells Angels MC ICELAND hafi gerst stuðningsklúbbur Hells Angels, sem stunduðu skipulagða alþjóðlega glæpastarfsemi. Tekið var fram að skipulögð glæpastarfsemi væri ógn við samfélagið sem beindist gegn almannahagsmunum og græfi undan öryggi borgaranna. Það leiddi til þess að skráning umrædds vörumerkis gengi gegn 3. tl. 1. mgr. 14. gr. Benti Einkaleyfastofa einnig á að löggjafinn og dómstólar væru þau yfirvöld sem væru bær til að meta hvað teldist allsherjarregla. Rétt er þó að benda á að sambærilegt vörumerki fékkst skráð á vörumerkjaskrá bæði í Noregi[24] og Evrópusambandinu.[25] Ennfremur virðast Hells Angels samtökin taka vörumerki sín alvarlega og hafa sem dæmi stefnt Toys “R” Us vegna meinrar ólögmætrar notkunar merkis á jójó-um,[26] Disney vegna kvikmyndarinnar Wild Hogs[27] og Alexander McQueen vegna haust- og vetrarlínu 2010.[28] Öllum umræddum málum var lokið með sáttum.[...]

---
[23] Alþt. 1996-97, A-deild, bls. 2091.  
[24] Patentstyret, http://www.search.patentstyret.no/.  
[25] Office for the Harmonization in the Internal Market, http://www.oami.europa.eu/.  
[26] „Hells Angels and Toys “R” Us Settle “Death Head” Trademark Litigation“, http://www.natlawreview.com/.  
[27] „Trademark Dilution and Infringement Complaint. Hell’s Angels Motorcycle Corp. vs. Walt Disney Motion Pictures Group, Inc., et al.“, http://news.findlaw.com/.
[28] „Hells Angels Sue Saks, McQueen Design, Over Trademark“, http://www.bloomberg.com/.


