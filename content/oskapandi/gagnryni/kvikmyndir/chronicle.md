---
order: 3
title: Chronicle
---

## Chronicle

*Kvikmyndagagnrýni sem var birt á scene.is 8. febrúar 2012.*

**9.0**

Hvað gerist þegar þrír venjulegir skóladrengir verða færir um að beisla hugarorku eftir að þeir komast í snertingu við óþekktan kristal?

Chronicle segir frá þremur skólafélögum sem þekkjast misvel en eru fyrir hendingu allir á sama stað þegar furðulegur glóandi hlutur finnst ofan í holu í jörðinni. Einn þeirra er með videomyndavél og samanstendur myndin að mestu leyti af upptökum úr vélinni hans. Í kjölfar fundarins fáum við að fylgjast með því hvernig þeir nýta nýfengna hæfileika sína, sumir til góðs, aðrir til ills.

Því má kasta fram að stóri munurinn á Chronicle og öðrum ofurhetjumyndum sé hinn sami og munurinn á Cloverfield og þeim skrímslamyndum sem áður höfðu komið - cameruvinnan. Sú staðhæfing væri þó ekki fullkomlega sannleikanum samkvæm því Chronicle veitir meiri og áhugaverðari innsýn í hugarheim persóna en þær ofurhetjumyndir sem á undan hafa komið. Þar eru hagir illmennisins m.a. skoðaðir og sýnt hvernig ytri aðstæður gera hann að fórnarlambi og leiða hann inn á myrku brautina.

Í myndinni er margt klisjukennt og mörg kvikmyndaminni sem koma fyrir. Hlutir sem virðast aldrei bregðast eins og Spoiler alert: hörundsdökki maðurinn deyr fyrstur. Það má þó segja með nokkurri vissu að öll sú klisja sem Chronicle býður upp á sé klisja sem við fáum ekki nóg af og klisja sem við beinlínis leitum í að sjá.

Án frekari málalenginga er ég tilbúinn til að halda því blákalt fram að Chronicle sé næstbesta ofurhetjumynd allra tíma og nauðsynleg að sjá fyrir alla sem gaman hafa af smá fantasíu í súpuna sína.
