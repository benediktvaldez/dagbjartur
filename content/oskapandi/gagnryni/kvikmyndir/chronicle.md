---
order: 3
title: Chronicle
---

## Chronicle

*Kvikmyndagagnrýni sem var birt á scene.is 8. febrúar 2012.*

**9.0**

Hvað gerist þegar þrír venjulegir skóladrengir fá ofurkrafta?

Chronicle segir frá þremur skólafélögum sem þekkjast misvel en eru fyrir hendingu allir á sama stað og finna furðulegan glóandi hlut í jörðinni. Einn þeirra er með myndbandsupptökuvél og samanstendur Chronicle að mestu leyti af upptökum úr vélinni hans. Í kjölfar fundarins fáum við að fylgjast með því hvernig þeir uppgötva og nýta nýfengna hæfileika sína, sumri til góðs en aðrir til ills.

Stóri munurinn á Chronicle og öðrum ofurhetjumyndum (fyrir utan *found footage* kvikmyndatökustílinn) er að Chronicle veitir dýpri og áhugaverðari innsýn í hugarheim persónanna. Þar eru hagir illmennisins m.a. skoðaðir og sýnt hvernig ytri aðstæður gera hann að fórnarlambi og leiða hann á myrku brautina.

Í myndinni er margt klisjukennt og mörg kvikmyndaminni sem koma fyrir. Hlutir sem virðast aldrei bregðast eins og Spoiler alert: hörundsdökki maðurinn deyr fyrstur. Þó er flest klisja myndarinnar klisja sem við fáum ekki nóg af og leitumst jafnvel eftir að sjá.

Án frekari bollalenginga er ég tilbúinn til að halda því blákalt fram að Chronicle sé næst besta ofurhetjumynd sem komið hefur út og nauðsynleg áhorfs fyrir alla sem gaman hafa af smá fantasíu í súpuna sína.
