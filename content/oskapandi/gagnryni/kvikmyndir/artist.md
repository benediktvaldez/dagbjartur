---
order: 2
title: The Artist
---

## The Artist

*Brot úr kvikmyndagagnrýni sem var birt á scene.is 25. janúar 2012.*

**7.0**

Í endalausu umróti kjarnorkugrafíkur og þriggja vídda tekur kvikmyndamarkaðurinn óvæntan viðsnúning með myndinni The Artist. Á meðan megni þess sem kvikmyndahúsin taka inn eru nýjar myndir í þrívídd og endurgerðir gamalla stórvirkja í jafnmörgum er okkur sendur lítill vonarneysti frá Frakklandi. The Artist var valin besta myndin á Golden Globe-verðlaunahátíðinni og hefur nú verið tilnefnd til 10 Óskarsverðlauna.

Myndin um listamanninn hefst árið 1927 en það ár er almennt talið marka upphaf snarpra endaloka hinna þöglu kvikmynda. Hér er sögð saga George Valentin, sem er sjálfhverfur og drambsamur leikari, en jafnframt ein dáðasta stjarna Hollywoodland (eins og stóð á skilti kvikmyndaborgarinnar til ársins 1949).

Heimur George umturnast með tilkomu hljóðs í kvikmyndir. Hann lítur á hljóðtæknina sem bólu og neitar að lúta þeim breytingum sem markaðurinn tekur. Þegar framleiðslufyrirtækin snúa sér alfarið að kvikmyndum með hljóði tekur George til við að fjármagna eigin þöglu kvikmyndir og fullyrðir að það sé ekki sönnum listamönnum vert að tjá sig með hljóðum. Myndirnar hans eru illa sóttar og listamaðurinn fer fljótlega hausinn.

Inn í allt annað er síðan fléttuð rómantísk saga á milli George Valentin og ungrar leikkonu að nafni Peppy Miller. Peppy á George að þakka þá velgengni sem hún nýtur í kvikmyndaheiminum og þegar hann missir tökin á lífi sínu gerir hún sitt besta til að vera honum til taks, enda var hann draumaprins hennar á hvíta tjaldinu í mörg ár áður en þau kynntust. Í lok myndarinnar er sögð ein lína og má mögulega lesa úr henni hvers vegna George legst jafn hart gegn hljóði í kvikmyndum og raun ber vitni. Ég vil ganga svo langt kalla það lítið „twist“ rétt í lokin.

The Artist er einstaklega faglega unnin í alla staði. Hún er svarthvít og að mestu án nokkurs hljóðs (utan tónlistar). Leikstjórinn kaus að skjóta myndina í 1,33:1 hlutföllum, sem voru algengustu hlutföll þöglu kvikmyndanna og að því leitinu eru hann mjög trúr þeim kvikmyndum sem hann stælar. Tónlistin að hluta valin en mestu samin af Ludovic Bource en hann hefur áður unnið með leikstjóra myndarinnar við frönsku spæjaramyndirnar OSS 117. Þær myndir skarta einnig sama aðalleikara, Jean Dujardin.

Aðalleikkona myndarinnar, Bérénice Bejo, fékk hlutverk sitt með því að sofa hjá leikstjóranum. Oftar en einu sinni reyndar, þar sem hún er eiginkona hans. Framangreindri fullyrðingu er ekki kastað fram til að rægja hæfileika hennar sem leikkonu en ég held því fullum fetum fram að leikstjórinn hafi verið hlutdrægur við val sitt og deila má um það hvort hún hafi verið sú leikkona sem best hentaði hlutverkinu.

Í myndinni má sjá ýmsar vísanir í gömul kvikmyndaminni og lesa skilaboð af plaggötum fyrir aftan leikarana. Leikstjórinn og sjónrænir hönnuðir hafa skemmt sér mikið við að bæta þessum atriðum inn og útfæra þau, enda fást mörg kúlstig fyrir vel heppnuð páskaegg í kvikmyndum. Óskarstilnefningar myndarinnar koma ekki á óvart enda eru um að ræða fágað Óskarsrúnk frá fyrstu mínútu og til hinnar síðustu, þ.e. mynd sem er framleidd með það í huga að vera verðlaunamynd frekar en afþreying. The Artist verður heldur langdregin á köflum og viðburðalítil fyrir miðju. Það má segja að myndin hangi uppi á krafti fyrstu og síðustu 20 mínútnanna.

Líklega á myndin sérstaklega vel við í dag vegna þess sem ég nefndi í upphafi. Nýtilkomin tækni veldur því að kvikmyndaheimurinn stendur í dag við það sem gæti verið brún mikilla sviptinga. Hvort boðskapur myndarinnar sé heimfæranlegur upp á það sem verða vill skal tíminn leiða í ljós og bæði óþarft og ómögulegt að fjölyrða um það hér.

Þegar allt er tekið saman stendur The Artist eftir sem faglega unnin en langdregin kvikmynd sem kitlar hláturtaugarnar á köflum en mun ekki halda athygli nema hörðustu kvikmyndaunnenda. Hún hefur mikið afþreyingargildi fyrir mjög afmarkaðan hóp en er því miður bæði of óhefðbundin til að höfða til hins almenna markaðar og of amerísk til að teljast listræn.
