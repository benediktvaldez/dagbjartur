---
order: 2
title: Spilmenn Ríkínís
---

## Tónleikar Spilmanna Ríkínís

***16. nóvember 2008***

Dagrenning undir björgum Hornstranda með öldunið hafsins í bakgrunni og mikilfenglegt landslag hvert sem litið er. Þannig leit sú mynd út sem fyrst kom til huga á tónleikum Spilmanna Ríkínís. Tónleikarnir voru ferðalag til fortíðar, frá árdögum íslenskrar tónlistar og til upphafs 20. aldar. Þar var leikin forn tónlist, á sömu hljóðfæri og hún er talin hafa verið spiluð upprunalega. Spilagleðin og seðjandi fróðleikur í hávegum höfð.

Undir stjórn Mörtu Guðrúnar Halldórsdóttur og Arnar Magnússonar spilaði þessi knái kvintett, sem nefndur er eftir fyrsta tónlistarkennara Hólaskóla, meðal annars á hljóðfæri eins og symfón, gígju og langspil. Symfónninn var eitt áhugaverðasta hljóðfæri sýningarinnar en hann er bordún hljófæri á sama hátt og sekkjapípa, þar sem tveir fimmundarraddaðir tónar hljóma óslitið. Munurinn er þó sá að á meðan sekkjapípan er blásturshljóðfæri er synfónn strengjahljóðfæri, þar sem fjórir strengir eru strengdir í gegnum kassa og hjóli snúið svo það strjúki strengina lipurlétt. Að utan eru síðan nokkrir takkar (mismargir eftir tegundum), sem hægt er að nota til að mynda ákveðna tóna með tveimur eftirstandandi strengjunum.

Á tónleikunum var einnig leikið á 19 strengja gotneska hörpu, en þær þekkjast líka með 12 strengjum, og geitarhorn (gemshorn), en það er eina hljóðfæri sýningarinnar sem engar heimildir eru fyrir að hafi verið notað hérlendis. Geitarhornið bar mjög þykkan en mjúkan flaututón, sem minn innri flautuleikari (ég var jú flautuleikari í mörg ár) kunni vel að meta.

Langspilið, fyrrnefnt, er eitthvert sögufrægasta hljóðfæri Íslands. Það fannst víða í Evrópu en var einkar fyrirferðamikil hérlendis. Fyrstu heimildir um notkun þess eru frá upphafi 17. aldar en gera má ráð öll lög og öll hljóðfæri séu nokkuð eldri heldur en fyrstu rituðu heimildirnar um þau. Íslensk útgáfa langspilsins er örlítið frábrugðin skyldmennum sínum í austri að því leiti að á henni eru 2 bordúnstrengir og einn sem hægt er að spila á, þá var yfirleitt spilað á langspilið með boga, sem þekktist ekki að ráði erlendis. Athygli vekur að margar mismunandi tóntegundir voru í gangi á þessum tíma og er verðugt rannsóknarverkefni að komast að því hvort mismunandi tónlistarmenning hafi fyrirfundist eftir landshlutum.
Ekki er vitað hvers konar slagverk hafi verið notuð hérlendis fyrr á öldum, en talið er að klapp og stapp hafi oftar en ekki orðið fyrir valinu. Mögulegt er að til hafi verið einhvers konar trommur úr strekktu skinni. Á tónleikunum var notuð tambúrína og bendír, en hann er í sem einfaldastri lýsingu stór egypsk skinntromma.

Þau hljóðfæri sem til eru heimildir um en ekki voru notuð á tónleikunum eru ekki mörg. Þar má fyrst nefna íslenska fiðlu, bordúnhljóðfæri sem enginn veit í raun hvernig rétt er að nota og einnig salteríum, sem er skylt finnskum kantel og margar heimildir til um. Til gamans má nefna að víða voru Davíðssálmar kallaðir saltarí, sem gæti verið heimild um að þeir hafi verið sungnir undir saltaríumleik.

Í þau skipti sem raddaður söngur var sunginn á sýningunni, var um hreina fimmundarröddun að ræða. Miðað við að í íslenskum heimildum finnist ekki dæmi um annað en röddun í hreinni fimmund má gera ráð fyrir að aðrar Evrópuþjóðir hafi staðið okkur vænu skrefi framar, þar sem fyrstu dæmi fjölröddunar í Evrópu eru frá 12.-13. öld. Vanþekkingu á þessu sviði létu menn þó ekki aftra sér hið minnsta og mátti heyra í einu lagi sýningarinnar ótrúlega snjallan leik að röddun, þar sem tveir karlsöngvarar (Örn og Sigursveinn) skiptust á að vera efri og neðri rödd lags. Gæddi það sönginn óvæntu en skemmtilegu lífi.[...]
