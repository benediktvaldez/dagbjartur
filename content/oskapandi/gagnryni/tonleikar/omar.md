---
order: 1
title: Framhaldstónleikar Ómars Arnar Arnarsonar
---

## Framhaldstónleikar Ómars Arnar Arnarsonar
***29. apríl 2009***

[...] Næst tóku við nokkrar Bagatellur eftir William Walton, og mátti þar strax greina töluverðan mun á gítarleiknum. Bagatellurnar eru tregablandnar og fallegar. Ómar spilaði þær gullfallega, án þess að glata fyrrnefndri ákveðni. Bagatellurnar eru líka í hægara tempói en svítan og gefa þannig meira svigrúm fyrir túlkun.

Síðustu verkin á dagskránni voru Granada og Asturias eftir Isaac Albéniz. Granada er líðandi og minnir á hafið en Asturias er suðrænt og ákveðin spenna bundin í verkinu. Báðum verkunum tókst Ómari að skila nær óaðfinnanlega frá sér og því lítið um þau að segja. Maður fékk á tilfinninguna að honum þættu þau þægilegri en fyrri verkin.

Eftir að flutningi á verkum Albéniz var lokið stóð Ómar upp, hneygði sig og gekk út. Honum var þó fljótlega ýtt inn aftur og réttur blómvöndur. Fólk hélt áfram að klappa þar til Ómar settist aftur niður og sagðist ætla að taka eitt aukalag. Ég veitti því athygli að það var í fyrsta sinn sem maður heyrði hann tala á tónleikunum. Hann sagði orðrétt: „Taka hérna lítið stykki eftir Antonio sem heitir La Negra“. Verkið heitir fullu nafni La Negra (Valse Venezolano) og er eftir Suður-Ameríska gítarsnillinginn Antonio Lauro. Það verk spilaði Ómar síðan af meira öryggi en nokkurt annað verk á tónleikunum, með hæfilegum skammti af bæði tilfinningu og túlkun.[...]
