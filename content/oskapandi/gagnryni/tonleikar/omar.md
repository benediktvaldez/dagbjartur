---
order: 1
title: Framhaldsprófstónleikar Ómars Arnar Arnarsonar
---

## Framhaldstónleikar Ómars Arnar Arnarsonar

Ég kannast lítillega við Ómar úr starfi hans í Tónastöðinni og með poppsveitinni Bermúda. Tónleikarnir, sem voru haldnir miðvikudaginn 29. apríl í salnum á Engjateigi, voru tiltölulega fjölsóttir og mátti þar meðal annars sjá kennara við skólann og nokkuð af samstarfsfólki Ómars úr hljóðfæraversluninni. Ómar lýkur senn framhaldsstigi og hefur Páll Eyjólfsson kennt honum við skólann.

Tónleikarnir hófust á því að Sigursveinn kynnti Ómar og settist. Ómar gekk inn, tók sér sjálfur sæti og hóf að leika á gítarinn. Fyrsta verk tónleikanna var Svíta nr. 8 eftir Händel. Lagið, sem er samið á barrokk tímanum, er tiltölulega erfitt yfirferðar og verður erfiðara eftir því sem á líður. Ómar komst hnökralaust í gegnum fyrsta helming verksins en í síðari hlutanum fór að bera á stöku þverbandssargi og fipi. Á heildina litið var flutningurinn þó í góðu lagi.
Ég tók strax eftir því að Ómar spilar af ákveðni fremur en tilfinningu og er öllu framar mjög taktviss. Persónulega þykir mér tónlist einungis hálf ef ekki nýtur við tilfinningar en Ómar skilaði hljóðfæraleiknum þó feikivel frá sér.

Næst tóku við nokkrar Bagatellur eftir William Walton, og mátti þar strax greina töluverðan mun á gítarleiknum. Bagatellurnar eru tregablandnar og fallegar. Það getur verið erfitt að komast í gegnum jafn þrungin verk án tilfinningar og spilaði Ómar þær gullfallega, án þess þó að glata fyrrnefndri ákveðni. Bagatellurnar eru líka í hægara tempói en svítan og gefa þannig meira svigrúm fyrir túlkun.

Síðustu verkin á dagskránni voru Granada og Asturias eftir Isaac Albéniz. Granada er líðandi og minnir á hafið en Asturias er suðrænt og ákveðin spenna bundin í því. Báðum verkunum tókst Ómari að skila nær óaðfinnanlega frá sér og því lítið um þau að segja. Maður fékk á tilfinninguna að honum þættu þau þægilegri en fyrri verkin.

Eftir að flutningi á verkum Albéniz var lokið stóð Ómar upp, hneygði sig og gekk út. Honum var þó fljótlega ýtt inn aftur og réttur blómvöndur. Fólk hélt áfram að klappa þar til Ómar settist aftur niður og sagðist ætla að taka eitt aukalag. Ég veitti því athygli að það var í fyrsta sinn sem maður heyrði hann tala á tónleikunum. Hann sagði orðrétt: „Taka hérna lítið stykki eftir Antonio sem heitir La Negra“. Verkið heitir fullu nafni La Negra (Valse Venezolano) og er eftir Suður-Ameríska gítarsnillinginn Antonio Lauro. Það verk spilaði Ómar síðan af meira öryggi en nokkurt annað verk á tónleikunum, með hæfilegum skammti af bæði tilfinningu og túlkun.

Eftir að hafa tönslast aðeins á tilfinningu í hljóðfæraleik hér að ofan þykir mér tækifæri til að gagnrýna örlítið þann sið að leika á tónleikum í sparifötum. Að mínu mati eru þau stirðbusaleg og ná aldrei því besta úr fólki. Mín persónulega reynsla er sú að tónlist hljómi best þegar hljóðfæraleikarinn er í klæðnaði sem honum finnst þægilegur og honum líði vel (stundum nægir bara að fara úr skónum).

Að því óskiptu voru tónleikarnir vel heppnaðir og má Ómar vera hæstánægður með hvernig til tókst.
