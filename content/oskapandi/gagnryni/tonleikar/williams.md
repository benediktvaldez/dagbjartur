---
order: 3
title: Kvikmyndatónlist John Williams
---

## Sinfóníuhljómsveit Íslands leikur kvikmyndatónlist John Williams
### Stjórnandi: Michael Krajewskí

***23. október 2009***

Tónlist spilar stóran þátt í uplifuninni sem fólgin er í kvikmyndum.
Þar sem ég er hvoru tveggja tónlistar- og kvikmyndaunnandi má skilja að kvikmyndatónlist skipi ákveðinn stall hjá mér. Þessi grein tónlistar snýst um að túlka tilfinningar persóna, lýsa umhverfi með tónum og vekja ákveðnar kenndir meðal áhorfenda. Í sem stystu máli að endursegja söguna án orða eða mynda.

Fjölda merkra tónskálda má nefna sem hafa lífsviðurværi sitt af því að semja fyrir kvikmyndir. Þar á meðal Clint Mansell, James Newton Howard, Danny Elfman, Howard Shore, James Horner og Harry Gregson-Williams. Hver þeirra hefur sín einkenni og sinn stíl og allir eru þeir meistarar í að glæða kvikmyndir lífi.

Af þeim kvikmyndatónskáldum sem ég lít mest upp til trónir þó eitt á toppnum. Með margar stærstu kvikmyndir sögunnar sem hnappagatsrósir er John Towner Williams eitt virtasta tónskáld samtímans. Til að kynna Williams í örfáum orðum þá fæddist hann í febrúar 1932, hóf nám við Juilliard árið 1955 og var farinn að semja tónlist fyrir sjónvarpsþætti áður en 6. áratugurinn var liðinn. Hann hefur fimm sinnum hlotið Óskarsverðlaun, fjórum sinnum Golden Globe og tuttugu sinnum unnið til Grammyverðlauna. Þar að auki hafa honum hlotnast fleiri Óskarstilnefningar en nokkrum öðrum lifandi manni, eða alls 45 talsins. Eftir farsælan feril, sem spannað hefur yfir hálfa öld, ættu flestir vesturlandabúar að geta raulað með sér allavega eitt af alkunnum stefum hans.

Þessi ritgerð er þó ekki skrifuð um John Williams, heldur tónleika sem Sinfóníuhljómsveit Íslands hélt í október 2009, þar sem hún flutti vel valin verk úr smiðju tónskáldsins. Tónleikarnir voru einhver best sótti viðburður sinfóníunnar frá upphafi en hljómsveitinni tókst að fylla aðalsalinn í Háskólabíó tvisvar (og fengu þó færri sæti en vildu).

Til að gefa óljósa mynd af umfangi verka Williams þá tæki tónlistin sem hann samdi fyrir Stjörnustríðsmyndirnar einar yfir 14 klukkustundir í flutningi. Tækir þú inn í dæmið önnur af þeim fjölmörgu kvikmyndaverkum sem hann hefur samið, verk fyrir innsetningar Ólympíuleikanna, orkestrur og önnur tónverk fengirðu nasaþef af því úr hve miklu hafi verið að velja fyrir tónleikana.

Hljómsveitarstjórinn þessa tónleikana var Michael Krajewski. Hann hefur skapað sér nafn fyrir flutning sinn á kvikmyndatónlist og stýrir svokölluðum „pops“-tónleikum víða um Bandaríkin. Áður en hljómsveitin hóf leik stiklaði Krajewski á stórum yfir sögu John Williams og sagði að þegar lög hafi verið valin hafi það verið haft að leiðarljósi að gefa sem skýrastan þverskurð af verkum tónskáldsins. Þegar farið var af stað í upphafi hafði reyndar öðrum stjórnanda verið falið verkið. Samlandi Krajewski, Erich Kunzel, hafði verið ráðinn til verksins en veiktist og lést örfáum mánuðum fyrir tónleikana. Hljómsveitinni til lukku var Krajewski tilbúinn til að taka verkefnið að sér eftir fráfallið og stóð hann sig með mestu prýði.

Ég tel bestu leiðina til að lýsa tónleikunum vera að taka hvert verk fyrir sig fyrir í stuttri málsgrein, draga fram sögu þess og jafnvel skjóta að nokkrum orðum um flutninginn. Verkin í þeirri röð sem þau voru tekin voru eftirfarandi:

Fyrsta lag kvöldsins var Ólympíustef Williams frá 1984. Heyra mátti í því svipaða strauma og í Stjörnustríðstónlistinni sem hann hafði unnið að frá 1977-83. Óspör notkun á hæfileikum málmblásturleikara, taktfastur hrynur og hetjuleg þemu hafa verið honum hugleikin á þessum árum. Hann hlaut Grammyverðlaun fyrir þetta verkið.

Annað lagið var þemalag kvikmyndar frá árinu 1972 sem bar nafnið Kúrekarnir. Sú mynd var ein sú fyrsta sem Williams samdi fyrir. Athygli vakti að jafnvel í fyrstu verkunum sínum hafði hann mótað að töluverðu leyti þá stefnu sem einkennir tónlistina hans.

Lag númer þrjú var þemalag kvikmyndarinnar um Ókindina. Taugatrekkjandi upphafsstefið ætti að hafa skelft fleiri kvikmyndagesti en megni sambærilegra verka og hlaut Williams fyrir bæði Grammy-, Golden Globe- og Óskarsverðlaun.

Fjórða lagið sem tekið var á tónleikunum var flugstefið úr E.T. Fyrir tónlist þeirrar kvikmyndar fékk Williams einnig Grammy-, Golden Globe- og Óskarsstyttur.

Fimmta lagið var stef Hedwigs úr Harry Potter. Stefið er leitmotif, sem fylgir uglunni Hedwig í hvert sinn sem hún kemur fyrir, og má heyra í einhverri útgáfu í öllum Harry Potter myndunum. Eitt af megineinkennum lagsins er seiðandi selestustef ofan í fagran flautuleik. Við val á hljóðfærum fyrir lagið horfði Willams til kollega síns og stórskáldsins Tchaikovskys, en Tchaikovsky var meðal fyrstu manna til að notfæra sér dáleiðandi hljóm selestunnar í barnaævintýrinu um hnotubrjótinn. Hann fékk Grammyverðlaun og Óskarstilnefningu fyrir Harry Potter verkin sín.

Lag númer sex þetta kvöldið var aðalstef kvikmyndarinnar Listi Schindlers. Lagið er sólóverk fyrir fiðlu og lék Sigrún Eðvaldsdóttir það af slíkri innlifun að alla í salnum tók að klökkna. Myndin fjallar um Þjóðverja sem bjargaði fjölda gyðinga í seinni heimsstyrjöldinni og leyfði Williams áhrifum gyðingatónlistar að skína í gegn í verkum myndarinnar. Aftur vann hann bæði Grammy- og Óskarsverðlaun.

Sjöunda lagið, og síðasta lag fyrir hlé, var aðalstef kvikmyndarinnar um Júragarðinn. Í því mikla verki leitaðist Williams við að lýsa hitabeltisgrónu umhverfi Júragarðsins með háum fjöllum, dynjandi fossum og framandi risum í allar áttir. Þetta þykir mörgum vera meðal hans stórbrotnustu verka og er skortur á verðlaunatilnefningum fyrir það almennt talinn vera vegna þess að myndin kom út sama ár og Listi Schindlers (það getur verið ógurlega erfitt að keppa við sjálfan sig).

Fyrsta lag eftir hlé var stef sem Williams samdi fyrir Leitina að týndu örkinni, árið 1981, og er betur þekkt sem Indiana Jones lagið. Það er eitt af þeim lögum sem allir geta nefnt eftir að hafa aðeins heyrt fyrstu nóturnar. Grammyverðlaun og Óskarstilnefning.

Restina af sýningunni var leikin syrpa úr stjörnustríðsmyndunum. Þar var farið í gegnum verk sem samin voru á milli 1977 og 2005, sem gefur ágæta mynd af því hversu farsæll ferill tónskáldsins sé. Í röð voru leikin verkin Aðalstef, Skrúðganga, Stef Anakins, Hetjuslagur, Keisaramars, Stef Yoda og Lokastef.

Og Williams hefur ekki lagt tónsprotann á hilluna ennþá. Hann samdi tónlist fyrir innsetningarathöfn Baracks Obama, forseta Bandaríkjanna, þegar hann tók við embætti árið 2009 og vinnur sem stendur að verkum fyrir þrívíddarkvikmynd um ævintýri Tinna, í leikstjórn Stevens Spielbergs, sem koma mun út árið 2011.

Þangað til næstu verk hans koma út getur maður ekki annað gert en setið spakur og þakkað fyrir að vera uppi á sama tíma og viðlíka meistari.

