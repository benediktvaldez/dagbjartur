---
order: 4
title: Kim Jong
---

## Kim Jong

*Pistill frá 15. desember 2014*

Nú má segja að það sé stór partur af íslenskri menningu að fara í klippingu. Flestir fara í klippingu nokkrum sinnum á ári, sumir af skyldurækni en aðrir vegna þess að hárstíllinn skipar mikilvægan sess í lífi þeirra. Þetta gildir líka nokkuð jafnt um alla, konur og menn, börn og fullorðna. Þrátt fyrir það höfum við, sem samfélag, aldrei gert þá kröfu að leik- og grunnskólar leiði börn í klippingu. Sem er skrítið í ljósi þess að þetta er partur af okkar menningu og skaðar ekki nokkurn mann. Þvert á móti hefur það almennt jákvæð áhrif á fólk að setjast niður og láta skera hár sitt.

Fólk hefur jú misjafnar skoðanir á klippingum, en eru það einhver rök fyrir því að menntastofnanir eigi ekki að sjá um hárskurð? Geta börn með sérþarfir ekki bara farið í heimsókn í háskólann meðan skólinn þeirra uppfyllir hlutverk sitt við að skipta börnunum upp í hóp þeirra sem hljóta ríkisklippinguna og hóp hinna sem eru öðruvísi? Að lokum, ef grunnskóli hefði síðustu áratugi sent nemendur sína í klippingu tvisvar á ári en því væri breytt svo foreldrar þyrftu að fara með börnin í klippingu, fælist í því aðför gegn hárskerum?
