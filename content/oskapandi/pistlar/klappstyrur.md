---
order: 1
title: Ákall til ungliðahreyfinga
---

## Ákall til ungliðahreyfinga: Ekki vera klappstýrur

*Pistli frá 29. september 2018.*

MMR hefur á undanförnum árum orðið að samfélagslegri perlu (að öðrum rannsóknarfyrirtækjum ólöstuðum). Kannanir þeirra á hversdagslegum fyrirbærum á borð við matarvenjur á jóladag, tannhirðu og afstöðu til málefnanna sem eru í deiglunni hverju sinni eru nefnilega farnar að mála upp virkilega áhugaverða mynd. Teknar saman, og greindar eftir búsetu, stjórnmálaskoðunum og aldri varpa þær ljósi á samfélagið okkar, á hátt sem okkur hefur ekki staðið til boða áður. Hvern hefði til dæmis grunað að fylgni væri milli aukinna heimilstekna og andstöðu við hvalveiðar?

Í gegnum kannanirnar sjáum við líka markverðan mun, jafnvel gjá, á afstöðu ólíkra aldurshópa til mikilvægra mála. Yngsti aldurshópur mælinganna er til að mynda langjákvæðastur í garð móttöku flóttafólks, sölu áfengis í matvöruverslunum og innheimtu vegtolla í til að standa straum af rekstri þjóðvega á Íslandi. Miðað við kannanirnar er unga fólkið einnig líklegra til að vera á móti hvalveiðum, jákvætt í garð erlendra ferðamanna og til að telja #MeToo hreyfinguna hafa verið mjög jákvæða fyrir íslenskt samfélag.

Umrædd gjá er ekki séríslenskt fyrirbæri. Þannig benda kannanir til þess að um 3/4 ungra kjósenda í Bretlandi hafi kosið með áframhaldandi veru landsins í Evrópusambandinu. Sú niðurstaða er fullkomlega skiljanleg, enda hefur unga fólkið ríka hagsmuni af náms- og starfstækifærunum sem felast í sameinaðri Evrópu (og sennilega minni áhyggjur af innflytjendum þar, líkt og hér). Að sama skapi hefðu Demókratar í Bandaríkjunum hlotið vel yfir 80% kjörmanna árið 2016 ef atkvæði fólks undir 35 ára hefðu aðeins verið talin. Gjáin er skýr og hún er stór.

Þá kemur spurningin: Hver er ábyrgð ungliðahreyfinga stjórnmálaflokkanna?

Í stjórnmálum hallar á ungt fólk. Kosningaþátttaka okkar er lág og fyrir því eru ýmsar ástæður. Ein af stærstu ástæðunum er sennilega sú að stjórnmálaflokkunum hefur mistekist höfða til yngstu kjósendanna. Fólk mætir ekki og kýs ef það telur engan valkost gæta hagsmuna sinna. Ábyrgð ungliðahreyfinganna felst í því að snúa þessu við. Að vera þrýstihópur fyrir skoðunum og baráttumálum ungs fólks innan hvers flokks. Að leyfa flokkunum ekki að eyrnamerkja tiltekin mál á borð við lánasjóðsmál sem málefni unga fólksins og skella skollaeyrum við skoðunum ungliða í öðrum.

Nú er tímabil aðalfunda ungliðahreyfinga gengið í garð, nokkrar hafa þegar kosið sér nýjar stjórnir og mín mun gera það í kvöld. Því beini ég ákalli til næstu stjórnar minnar eigin hreyfingar og stjórna allra ungliðahreyfinga stjórnmálaflokka á landinu að líta ekki á sig sem klappstýrur fyrir stefnu flokkanna sinna heldur móta sína eigin málefnastefnu og berjast fyrir innleiðingu hennar í stefnuskrá flokkanna. Baráttan í mínum flokki hefur gengið vel, enda tóku ungliðar þátt í stofnun flokksins og sitja í öllum málefnanefndum, sama hvort þær snúi að jafnréttismálum, efnahagsmálum, utanríkismálum eða öðru. Allir flokkar þurfa að hlusta á ungliðana sína og með hverri nýrri kynslóð fæðast nýjar áherslur sem þörf er á að innleiða. Ef það tekst má bæði klappa og klappstýra en aldrei láta eins og baráttunni sé lokið.

*Dagbjartur Gunnar Lúðvíksson*    
*Formaður Uppreisnar, ungliðahreyfingar Viðreisnar*





.
