---
order: 3
title: Karlastörf
---

## Karlastörf

*Pistill frá 19. júní 2015, í tilefni af 100 ára afmæli kosningaréttar kvenna.*

Árið 1929 ritaði Virginia Woolf: „Sennilegt tel ég að Anon, sem fjölda ljóða hefur kveðið án þess að leggja nafn sitt við þau, hafi oft verið kona.“ Líklega hafði frú Woolf rétt fyrir sér því samfélagslegur halli gegn konum birtist ekki bara í pólitík heldur endurspeglast í menningu okkar og listum. Sem dæmi veit ég ekki til þess að neinn kveðskapur eftir íslenskar konur hafi varðveist á milli Steinunnar Finnsdóttur, sem fæddist 1640, og Brennu-Njáls sögu, sem gat kvæða eftir Steinunni Refsdóttur og Þórhildi skáldkonu. Þar á milli eru heilu aldirnar af horfnum skáldskap kvenna.

Jafnrétti fyrir lögum er bæði sjálfsagt og mikilvægt en það er líka yfirborðskennt. Sjö ár liðu frá því konur hlutu rétt til að bjóða sig fram til Alþingis og þar til fyrsta konan var kjörin til þings. Hálfri öld síðar höfðu færri en 10 konur verið kjörnar til setu við þessa mætu stofnun. Misréttið var ekki bundið í lög heldur samofið samfélaginu. Fáar konur buðu sig fram því hvatinn til þess var ekki til staðar og þær sem buðu sig fram voru ekki kosnar því fólk taldi karlmenn hæfari til að gegna jafn mikilvægum störfum. (Hver myndi ráða konu í karlmannsstarf?)

En í dag eru breyttir tímar, er það ekki? Maður myndi óska þess. Edduverðlaunin voru gagnrýnd fyrir fáar tilnefningar til kvenna og fólk hrópaði: „Það eru bara svo fáar konur í kvikmyndabransanum!“ Engin kona var kosin í stjórn Landsbjargar og svarið var: „Það buðu sig svo fáar konur fram!“ Í nýlegri úttekt kom fram að 7 af 87 æðstu stjórnendum fyrirtækja í íslensku fjárfestinga- og fjármálakerfi séu konur. Hvert er svarið við því? Er stjórnun kannski bara karlastarf?

Ef það væri rétt að konur hefðu ekki áhuga á árangri og frama þá hefðum við ennþá aðeins 1-2 konur á þingi og sennilega væri yfirgnæfandi meirihluta háskólanema karlkyns. Þrátt fyrir að hvorugt sé raunin heldur fólk áfram að færa fram sömu afsakanir og fyrir 100 árum síðan. Að konur þurfi að sýna meiri dugnað og geti sjálfum sér um kennt. Sannleikurinn er sá að þegar mismunun er samofin samfélaginu þarf hver kona að leggja á sig meiri vinnu og taka við meira mótlæti en maðurinn sem stendur við hliðina á henni til að ná sama markmiði. Því fyrr sem samfélagið viðurkennir það því fyrr getum við breytt því.

Á 100 ára afmæli kosninga- og kjörgengisréttar kvenna hafa færri en 100 konur verið Alþingismenn. Miðað við fækkun á hlutfalli kvenna á Alþingi í síðustu kosningum, þrátt fyrir hlutfallslega fjölgun kvenna í framboði, eigum við ennþá nokkuð í land - bæði í pólitík og menningu. Baráttan fyrir jöfnum rétti kynjanna er hvergi nærri yfirstaðin en það þýðir samt ekki að við ættum ekki að fagna þeim jákvæðu breytingum sem þegar hafa orðið. Í dag skulum við gleðjast og svo heldur baráttan áfram.

Til hamingju með daginn! 
