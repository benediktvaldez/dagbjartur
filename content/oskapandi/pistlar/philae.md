---
order: 4
title: Philae
---

## Philae

*Pistill frá 14. nóvember 2014.*

Í fyrradag lenti rannsóknarfarið Philae á halastjörnunni 67P. Ég varð aftur 12 ára gamall og réð mér varla af eftirvæntingu, enda er um að ræða langstærsta afrek geimvísindanna síðustu áratugi. Geimferðastofnun Evrópu tókst að elta uppi 4 km langan stein sem ferðast á 135.000 km hraða á klst. og er núna í 500.000.000 km fjarlægð frá okkur. Til að setja stærðir og fjarlægðir í samhengi þá er þetta svipað því að standa við Hallgrímskirkju og hitta rúllandi golfkúlu við Smáralind.

Stærsti hluti verkefnisins var þó ekki að ná halastjörnunni heldur þurfti einnig að lenda á henni til að rannsaka yfirborðið og ljúka tilgangi ferðarinnar. Halastjörnur eru meðal elstu hluta sólkerfisins og kunna að geyma efni frá stjörnuþokunni sem sólkerfið okkar myndaðist úr. Þannig gæti rannsóknin veitt svör við virkilega stórum spurningum, t.a.m. um mótun reikistjarnanna og uppruna lífs. Þrátt fyrir að lendingin hafi ekki heppnast sem skyldi hafa Philae og móðurfarið Rosetta þegar sent okkur magn af ómetanlegum gögnum.

Fyrir þá sem hugsa efnahagslega pratískt þá skapaði verkefnið urmul af störfum. Um 2000 sérfræðingar komu að verkefninu yfir 18 ára tímabil og nemur heildarkostnaður 1,4 milljörðum evra, eða rétt um 600 kr. per íbúa aðildarríkja stofnunarinnar, sem sýnir okkur hvað hægt er að afreka í krafti fjöldans. Því þykir mér súrt að horfa á nágranna okkar fjármagna byltingarkenndar geimrannsóknir meðan ég sit hér og greiði 245.646 kr. í styrki til fasteignaeigenda.
