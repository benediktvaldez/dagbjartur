---
order: 1
title: Fordómar
---

## Fordómar

*Pistli frá 8. ágúst 2015.*

„Ég fer ekki í almenningssundlaugar því HIV-smituðum er hleypt ofan í.“

Í dag er góður dagur til að ræða fordóma. Ekki gegn þeim sem skilgreina sig ekki sem gagnkynheigt cis-fólk. Ekki gegn HIV-smituðum. Bara fordóma almennt.

Opnunarlínunni var kastað fram af partýgesti um daginn án hiks og án þess að viðkomandi bliknaði. Umræddur einstaklingur, sem var háskólagenginn og raunvísindamenntaður, hefði getað sparað sjálfum sér og öðrum mikil óþægindi með því að googla 'can hiv be transmitted through pool water?' Ég spái í öllum pottapartýunum sem manneskjan hefur misst af. Ég spái líka í því hve mörgum öðrum viðkomandi hafi sagt frá þessum ótta sínum án þess að vera leiðréttur – eða hversu marga hann hafi smitað af ranghugmyndunum.

Það er auðvelt að hafa fordóma fyrir fordómafullum, en það er líka stærilátt að gera án þess að líta í eigin barm. Reglulega heyrist setningin „ég er ekki fordómafullur“ og stundum er henni fylgt eftir með fullkomlega ósvífnu „en“. Jafnvel þegar samtengingunni er sleppt er fullyrðing þó ósönn. Með því að afneita eigin fordómum útilokum við möguleikann á að bæta úr þeim. Í því samhengi er tvennt mikilvægt. Annars vegar að gæta þess að leita réttra og fullnægjandi upplýsingar og hins vegar vera opin fyrir því að umræddar upplýsingar breyti afstöðu okkar til málefnisins. Hið síðarnefnda er erfiðara en án þess er hið fyrrnefnda fullkomlega óþarft.

Það er óumdeilanleg skylda okkar allra að leiðrétta augljósar ranghugmyndir sem við heyrum um einstaklinga eða hópa, en við þurfum líka að hlusta með opnum hug á gagnrýni á okkar eigin skoðanir.

Hér eru dæmi um fordómafullar og rangar skoðanir sem ég hef sjálfur verið staðinn að verki við að hafa, sumar nýlegar aðrar gamlar:  
 ‣ Innflytjendur eru líklegri til að fremja afbrot en innfæddir (Skrifaði pistil um þetta 17 ára).  
 ‣ Réttindabarátta kvenna mun hafa öfug áhrif (skrifaði pistil um þetta 16 ára).  
 ‣ HIV-smit eru dauðadómur.  
 ‣ Menntað fólk er betur fallið til ákvarðanatöku en ómenntað.  
 ‣ Meðlimir Þjóðkirkjunnar fjármagna barnaníð.  
 ‣ Framsóknarmenn eru allir rasistar.

Þetta er ekki tæmandi. Ég hef engin sterk lokaorð með þessu. Ég bið alla sem hafa nennt að lesa svona langt að halda áfram og lesa líka greinina sem ég deili með pistlinum. Í ljósi HIV-þemans læt ég líka fylgja link á eitt af síðustu lögunum sem Freddie Mercury tók upp með Queen.
