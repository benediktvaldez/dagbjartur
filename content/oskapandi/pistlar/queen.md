---
order: 6
title: Queen
---

## Queen

*Pistill frá 27. júní 2014.*

Á þessum degi árið 1970 börðu tónleikagestir Truro City Hall, í Cornwall á Bretlandi, í fyrsta sinn augum hljómsveitina Queen. Tónleikasalurinn hafði verið bókaður fyrir fyrri hljómsveit Brians May og Rogers Taylor, sem hét Smile. Á milli þess sem salurinn var bókaður og tónleikarnir haldnir skiptust þó veður í lofti því söngvari Smile yfirgaf félaga sína til að freista gæfunnar með folkrokk hljómsveitinni Humpy Bong. Aðdáandi sveitarinnar, Farrokh "Freddie" Bulsara (síðar Freddie Mercury), sannfærði May og Taylor um að hætta ekki við giggið og fyllti sjálfur í skarð horfna söngvarans auk þess að stinga upp á nafnabreytingunni. Ef Freddie hefði ekki náð að sannfæra félaga sína um að halda ótrauðir áfram væri barnið fyrir utan gluggann hjá mér sennilega ekki búið að öskra We Will Rock you síðasta hálftímann.
